# Topol, Jáchym a jeho Citlivý člověk

Vydalo nakladatelství Torst. Vydání první. Praha 2017.

Dne 6. září. Singapur.

Působivá kniha. Černý humor, protože o našich problémech v současnosti nejsme
schopni mluvit vážně. Pro mě daleko bližší dílo než *Zámek* od Kafky. Taky je to
z prostředí vesnice.

## Jáchym Topol

Prozaik, publicista a básník. Narozen 4. srpna 1962 v Praze. Po 8 letech vydal
další román Citlivý člověk. Syn dramatika Josefa Topola, od kterého jsem
v pardubickém divadle viděl *Konec masopustu*. Bratr Filip Topol z kapely
*Psí vojáci*. Studoval gymnázium a poté nedokončil školu sociálně právní.
Pracoval jako skladník, topič a nosič uhlí. Podílel se na vzniku
*Revolver Revue* a týdeníku *Respekt* a teď pracuje v *Knihovně Václava Havla*.

Od nějakého Topola už jsem knihu četl. Myslím, že to byla *Noční práce*
od Jáchyma, ale nejsem si jistý. Žádné poznámky jsem si zřejmě neudělal.

## Děj Citlivého člověka

Začne to cestami. Následuje nepovedený návrat domů. Končí to útěkem. Příběh se
odehrává v roce 2016.

Táta Mour, máma Soňa a jejich kluci dvojčata. Jeden nemluví, druhý neroste.
Je malé miminko a vůbec nebrečí. Kluk, který roste, je Topolův častý
pozorovatel děje. Tahle rodina cestuje po Evropě a dělají divadelní
představení. Soňa droguje a je alkoholička. Má vypíchlé oko. Jsou v Anglii,
Francii, Německu a Maďarsku. Vrací se do Posázaví. Máme jde do nemocnice,
a tak táta s kluky zůstává sám u Sázavy se syny.

Příběh této rodiny je spojnicí životních příběhů vesničanů z Posázaví.
Potkávají sebevraha Broňu, vymahače, bordel tátovi sestry Soňi, rybáře Šupinu,
učitele. Jsou i v hospodě, kde se řeší uprchlíci.

Na konci, když se k nim řítí motorkářský gang, na motorce odjíždí z krajiny
domova, kde chtěl táta nalézt klid na psaní.

## Poznámky

První elektronická kniha, kterou jsem si kdy koupil. Řekl jsem si, že je třeba
číst i něco současného.

Zatím se mi Topolův styl moc líbí. Je nespisovný a spontánní.

Dne 30. srpna 2018 v Singapuru. Jsem z knihy velice překvapen.
Právě čtu 13. kapitolu a příběh má opravdu spád. Myslel jsem si, že to bude
poklidný příběh o návratu do Posázaví, ale opak je pravdou. Už došlo k několika
vraždám. Poslouchal jsem některé rozhovory s autorem o této knize. Má to být
cynické. No, zatím jsem se moc nesmál, spíš jsem z těch životních osudů smutný.
Táta je tulácký umělec. Všichni jsou alkoholici. Jejich dva malí synové stále
poslouchají nepřístojnosti. Ale vlastně se mi to takhle líbí.

Topol si dělá srandu z EU, ale také poukazuje na zbytečné prodlužování života
vážně nemocných.

Topol se díky tomuto dílu stal laureátem *Státní ceny za literaturu*.

Dne 1. září 2018. Přemýšlím o čem ta kniha vlastně je. Vypráví spoustu
pohnutých a přehnaných osudů navzájem spletených kusem životního příběhu táty
Moura, jeho dvou synů a mámy, která se ale z příběhu vytratila a je v nemocnici.
Vypráví o Broňovi, po kterém chtěl otec aby ho zabil nožem, ale on jo udusil
polštářem. O rybáři Šupinovi, kterému uteklo jeho psychicky nemocné děvče.
Měl s ním dítě, ale odložil ho do nemocnice, protože by se o něj nedokázal
postarat. Nepustí ho za ním. O místním bordelu. O slepém Lomozovi,
který byl 20 let zavřený v Rusku.

Ta Topolova surovost se mi líbí. Je drsný a používá karikatury. Proč se kniha
jmenuje Citlivý člověk? Řekl bych kvůli tomu, že jako čtenář, každý ten příběh
intenzivně vnímám. Je mi smutno. Vlastně se podobné osudy dějí i kolem mě.
Jen je nejsem schopný takhle vnímat.

Musím se naučit psát, tak se snad přihlásím na univerzitu třetího věku
na Fakultě humanitních studií Univerzity Karlovy. Chtěl bych rád získat nějaké
humanitní vzdělání. Nejen četbou a psaním o ní. Tohle mi přijde jako ideální
volba. Jen uvidíme jak to skloubím s mým studiem na Fakultě informačních
technologií Českého vysokého učení technického. Stojí to 300 Kč na semestr
a získám přístup do knihoven na 6 let to zní dobře.

Topol zmiňuje uprchlíky, který nikdo neviděl. Chci si k tomu napsat jen málo.
Přijde mi to jako obrovská mediální bublina. Proč se lidi tolik bojí?
Jsou vystrašený zprávami. Proč se toho tolik drží?

Citlivý člověk se odehrává v bláznivé současnost. To je na to moc pěkné.
Nepamatuju si, že bych něco tak současného četl. Právě proto se mě to daleko
více dotýká než Zámek Franze Kafky.

Lojda je bývalí učitel, co napráskal svého studenta tátu Moura a ten kvůli tomu
musel do vězení. S tátou mluví o tom, jak bylo jednoduché najít smysl života za
komunismu a jaké to je teď. Jak se Lojda jako starej člověk těžko vypořádává
s hledáním smyslu jeho života. A mně opravdu přijde, že to tak je, ale může to
být jen zdání. Tu dobu jsem koneckonců nezažil. Dnešní život se zdá, tak klidný
a svobodný. Tu svobodu a pozornost nám ale pořád něco bere a tak se mi zdá,
že je nejlepší se vzdát svých potřeb. Skoro jako to dělá buddhismus.
Buddhismus moc neznám, ale poslechl jsem si video o Buddhismu z projektu
Mluvící hlavy Filozofické fakulty Univerzity Karlovy. Je hodně složité
nepromarnit život konzumním způsobem zaměřeným na peníze.

Je čtvrtek 6. září a ráno jsem tu knihu dočetl. Skončí příjezdem tanku,
který rozstřelí tátova bráchu a s ním i bordel jeho sestry. Vlastně tenhle
tátův návrat z cest domů domov úplně zlikviduje a v posledních větách táta
se starším synem dále utíká. Mámu Soňu vyhodili z okna v nemocnici
a malého syna nechal holkách z bordelu. Návrat domů, který se hrubě nepodaří.
Domov je tak zničený, citově poznamenaný, že se tam nedá zakotvit.

## Hodnocení mých poznámek

Ještě bych se mohl naučit text strukturovat, ale jak si průběžně píšu poznámky,
tak se mi to pak nechce přepisovat.
