# Franz Kafka a jeho kniha Zámek

Z německého originálu Das Schloß přeložil Vladimír Kafka. Kniha je prvním
vydáním v nakladatelství Levné Knihy KMa. Praha 2004.

Je neděle 19. srpna 2018. Jsem v Singapuru na výměnném studijním pobytu
na Nanyang Technological University.

V tomto textu píši mých pocitech z knihy Zámek od Franze Kafky. Mám rád záhadné
knihy. Na to se Kafka více než hodí, ale trápí mě, že ho nedokážu interpretovat
a vcítit se do něho.

## Příběh

Zámek je příběh o zeměměřiči K., který přijde do vesnice pod zámkem, kde se má
nahlásit a dostat práci. Ovšem kvůli byrokracii se na zámek nikdy nedostane
a práci nezíská. Z toho je silně znechucen a snaží se situaci obrátit ve svůj
prospěch. Nezná však místní velice složité poměry. Nelze se s žádným zámeckým
úředníkem setkat. Pouze s poslem a nebo tajemníkem, starostou. Zámek je
nedokončený román, takže se na konci knihy nic důležitého neodehraje, jen
skončí dialog.

## Autor Franz Kafka

Franz Kafka je mně již známý autor z díla Proces. Podle knihy byl pražský
židovský německy píšící autor. Vždy mě zajímalo jestli se čeští Němci cítili
jako Češi, Němci, Rakušané nebo jak jinak. Žil v letech 1883 až 1924.
Po gymnáziu na Staroměstském náměstí studoval na německé univerzitě v Praze
nejprve germanistiku a pak práva. Pracoval jako právní úředník v pojišťovně.
Od roku 1919 se léčil na TBC a zemřel v sanatoriu v Kierlingu
a Vídně 3. 6. 1924. Jeho díla byla vydána jeho přítelem Maxem Brodem až po jeho
smrti, přestože si Kafka přál aby byla spálena. Zámek napsal dva roky před svou
smrtí.

## Zamyšlení

Chci tyto zápisy z knih psát spíše formou esejí nebo zápisků než referátů.
Předtím než jsem odletěl do Singapuru a před prázdninovými výlety jsem se znovu
pustil do filosofie. Našel jsem záznamy z přednášek Zdeňka Pince, což mě
opravdu hodně ovlivnilo, přečetl rozhovory s ním v knize *Být ovádem obce* a
začal v porovnání s minulou dobou znovu dost číst.

Mimojiné jsem objevil web Nedělní chvilka poezie a přišel na to, že místo videí
na YouTube je hezké si přečíst článek na iLiteratura.cz. Další knížku,
kterou bych rád přečetl, je *Úvod do filosofie* of Karla Jasperse, ale vše to
musím prolnout s mým nynějším výzkumem v oblasti aplikace strojového učení
v astronomii.

Co mě na této knize zaskočilo, jsou ony dlouhé monology, které musí K. často
vyslechnout. Ať už je to hostinská, Frída, nějaký tajemník nebo Pepina všichni
interpretují a domýšlejí si situaci jinak. A nelze říci, která interpretace je
správná. Tak je to i v našem životě. Lidé se mýlí a nemůžou za to.

Psychologie postav, to jak si každý po svém všechno domýšlí, kritické
vyobrazení byrokracie a mnoho dalšího, jako je neustálá přítomnost něčeho
mýtického v příběhu. Například jak jeden K. pomocník zestárne když je bez toho
druhého. Zvláštní situace kdy se K. téměř na první pohled zamiluje do Frídy
a chce si ji vzít za ženu. Proč K. přistoupí na podmíky zámecké byrokracie
a nejde do zámku. Mám rád takto zvláštní díla, která se sice drží reality
a nejsou jí. Jako je Mistr a Markétka od Bulgakova nebo Sto roků samoty
od Gabriela Garcíi Márqueze.

## Druhé zamyšlení

Teď (dnes je 3. září) se chci pokusit o interpretaci díla. Moc mi to nejde
a musím toho ještě hodně přečíst. Nemám ani představu o té době. Zámek Kafka
napsal 2 roky před svou smrtí, to znamená zhruba okolo roku 1922. To už se
léčil a zřejmě na tom nebyl úplně skvěle. Také je to relativně brzy
po 1. světové válce, ale nevím, co Kafka během války dělal. Svou dřívější práci
zřejmě použil jako motiv. K. je cizinec přicházející do nového prostředí,
kterému nerozumí a ta touha najít někoho, kdo mu rozumí, se v knize nezapře.
Třeba Kafka prožíval něco podobného. Každý z nás něco takového prožívá.
K. bojuje o svoji existenci, ale že by byla nějak výrazně ohrožena mi nepřijde.
Pouze nemá práci, kterou měl dostat. Zamotá se do toho. Přistoupí na hru stejně
jako v románu *Proces*. Zvláštní je to jeho odcizení. Jako cizinec přijde
do vesnice a skoro nikdo ho nedokáže přijmout. K. se totiž snaží dělat věci
jinak než je obvyklé.

Nevím, jestli mám v tom románu hledat něco osobního. Jediné s čím se mohu
ztotožnit je ta domýšlivost a mnohost interpretací, kdy situace je tak
komplikovaná, že i K. mi připadá nestálý ve svých názorech. Je to temné
a groteskní. Temné, protože se to odehrává v zasněžené a nevlídné vesnici.
Grotesktní, protože ten obraz úřadu je nereálný. Není to o vztahu člověku
ke světu? S tím se nedokážu ztotožnit. Na to mám málo zkušeností.
Člověk ve světě přece nepociťuje to, co K. pociťuje v knize,
ale třeba se tak Kafka cítil.

## Závěrem

Ten román na mě neměl takový dopad, jaký bych si představoval.
Měl bych víc číst.
